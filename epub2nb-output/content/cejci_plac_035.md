---
title: Bílé neštovice
contentType: poetry
---

<section>

Už tep můj ztich  
i tvůj  
na hrdle, kde jsi nejvíc nahá.

</section>

<section>

Můj pro tebe,  
tvůj pro mne.

</section>

<section>

Už není nic, má drahá,  
to si pamatuj!  
I železo se ohne.

</section>

<section>

Už není nic,  
jen horký sníh  
po všech tvých šlépějích  
a v nich  
má mizející dráha.

</section>

<section>

Kam s listím odlétl sad,  
ve kterém tiskli jsme si ruce,  
chřadnoucí chladem?  
A kam náš hlad,  
když od úst brali jsme si slova  
a sytili se hladem?

</section>

<section>

Už není nic,  
bože můj,  
nic, co se něčím strašným stává  
v bolesti a muce.

</section>

<section>

Sýkorka v sadě ozobává  
lůj,  
celý od bílých neštovic.

</section>
