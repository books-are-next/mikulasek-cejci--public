---
title: Bez názvu
contentType: prose
---

<section>

_Budem si spolu vyprávět  
o všem, co je bezejmenné,  
pohybovat rty a němě  
prostřed bezvýznamných vět  
pátrat, jak lze slova smlčet  
a zvolna z nich  
jak z vína upíjet._

</section>

<section>

_Potom se třeba dotkneme  
jakoby náhodou a plaše  
prsty, které nebudou už naše,  
a třeba blízko, zdaleka ne své  
v tom skorem nedotknutí._

</section>

<section>

_A v očích nesplacený účet  
všech těch zamlčených vět  
i věcí, které touží po jméně,  
jak víno v našich ústech  
po své chuti._

</section>
