---
title: La femme fatal
contentType: prose
---

_Ta není z tohoto světa —  
a pro vás!_

_Spřadena ze svitu  
hvězdy zvané Pelyněk  
se snoubí  
s kořenem mandragory,  
která o půlnoci vzkvétá  
pod šibenicí  
z posledního semene oběšencova._

_Kupte si konopný provaz  
pro hrdlo, aby z něj nevyklouzla věta,  
že ve třičtvrti na devět  
budete půldevátí._

_Zešílí nešílející.  
Pohnou se hory.  
Povadnou révová loubí.  
Oněmí slova —.  
A probudí se kati._
