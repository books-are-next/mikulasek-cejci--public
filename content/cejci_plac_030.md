---
title: Dopis první ženě
contentType: prose
---

_Z nás každý ví,  
jak málo nám zbývá nocí  
a ještě méně dní,  
než všechno skončí,  
jak dřevo staré truhly  
červotoči._

_Nač tedy vítr  
lomcuje stromovím?  
A nač ten šepot hrobový,  
když strom každým  
spadlým listem platí  
za to, že se náhle  
strašně rozední —  
od větví po kmen ztuhlý?_

_Pak utichne vítr.  
Utichne i náš dech.  
A my si budem navždy náležet,  
jak jeden druhým  
popravení kati._

_A to je nekonečnost  
ukončené lásky.  
A to je začátek  
snu, který se zaspí  
a nikdy nevzbudí._

_Nač tedy výčitky?  
Nač vzteky? Kvílení — nač pláč?  
Nač hrůzy zoufalství?  
Nač marně umírat?  
A žíti marně — nač?_

_Mne neptej se!  
Boha se ptej!  
Ale ten nemluví.  
A verše nepíše —  
například:  
„že tesknem sládne  
v letním slunci luh;  
oblázku že je dobře v řece na dně,  
nad lásku  
že toužení je hladné  
a žena nikdy nepožádaná.  
A že součet ztrát  
je nakonec náš dluh…“_

_Bůh verše nepíše.  
Verš v básni pevně tkví —  
a báseň nejspíše  
je vždycky nějak ukřižovaná  
jak každé zjevení —.  
I láska._

_Je pozdě._

_Sbohem._

_I lampě chce se spát._
