---
title: Mansardy
contentType: prose
---

> _(Miroslavu Šimordovi)_

_Viděli jste už někdy  
sesouvat se dům?  
Nejprve praskají okna,  
aby oslepl tříštícím se sklem  
a neuzřel svou zkázu,  
potom vše zahalí  
prach pohřbívaných zdiv._

_To dům vypouští duši._

_Když my se hroutíme  
jakoby do sebe,  
voláme — ještě rum  
a líh —  
abychom zapláli  
alespoň nakonec  
v ten jazykový div,  
rumiště vychutnaných lahví  
i do dna vypitých,  
jichž každý střep však v slunci  
ještě doutná._

_I nám oslepla okna  
v tom světě naprasklém —  
a dým jakýsi nás dusí._

_A z prázdných, obnažených mansard  
v patrech nejvyšších,  
už beze střech a stropů  
— s pouhým nebem —  
květiny, tváře, přeludné malby krajin  
řítí se střemhlav a přímo do kopřiv,  
které mráz nespálí —  
a jen my shoříme v nich._
