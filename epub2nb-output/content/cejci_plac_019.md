---
title: Verše psané na účtenku
contentType: poetry
---

<section>

Zas budu jako dřív  
psát verše na účtenku.  
Usrknu vína,  
polaskám dlaní sklenku  
a počkám na múzu,  
až uplete mně z hřív  
všech možných pegasů  
bič vzácný zrovna na ně.

</section>

<section>

Pak prásknu do koní,  
vyjedu z nečasu  
za srpkem měsíce,  
který rád hlavy stíná  
básníkům opilým,  
když se mu ukloní  
až na dno noční tůně  
za jeho vlastní rým  
a že se podobá  
ten měsíc jisté luně.

</section>

<section>

Má múzo ubohá,  
odpusť, však já už končím,  
mám přece taky cit —  
a zvláště pro účtenku.  
Veršů je na ní dost a dost,  
i mně samému pro radost,  
že mohu jimi klidně zaplatit  
a dát si ještě jednu sklenku,  
dokud se s nimi  
navždy nerozloučím.

</section>
