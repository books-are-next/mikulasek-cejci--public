---
title: Kruté něhy
contentType: poetry
---

<section>

Po úzké cestě prochází se nůž.  
A biřici ho jaksi nadženou.  
Nebo on biřice.  
Děje se, že dlouho  
nedělo se nic  
a potom všechno náhodou  
je pouhou.

</section>

<section>

Muž —  
to je zříci se  
vítězství nad ženou,  
která ho miluje,  
ach, miluje ho víc,  
než on sám sebe —  
a někdy jako pole  
žence svého sežne.

</section>

<section>

Co kruté je? Co něžné?  
Která by neupletla  
s pečlivostí smyčku  
z nejtenčích provázků,  
ba z nití —  
pro zradu; co je to smrt  
pro ponížené?

</section>

<section>

Co je to peklo — co nebe?  
Obojí málo pro lásku,  
která je jenom bláznivá,  
dokud nezešílí  
a nezažehne svíčku  
na spálení všech milovaných řas,  
aby ji slepě miloval,  
jen ji —  
žitečko, žitko, žití,  
jež v krvi doznívá.

</section>

<section>

Všechna zvěř —  
tygři, lvi, zajíci i ryby  
bojí se sítí.

</section>

<section>

Prchají psi  
zděšeni — po návsi.

</section>

<section>

Jde ras!

</section>
