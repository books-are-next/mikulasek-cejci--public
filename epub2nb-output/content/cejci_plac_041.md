---
title: "Sonet a\_dva verše navíc pro Oldřicha Vyhlídala"
contentType: prose
---

_Plakat chtělo se mně po mnohém Tvém verši,  
ale což může vůbec plakat muž?  
Stále na nás kdosi tasí nůž  
a ten je do nejdelší smrti delší._

_Kdysi jsem napsal, až najdou ho v mé hrudi,  
ať nechají ho trčet v ní  
i s kapkou krve poslední, jež studí,  
ať nechají ji ztuhnout ve studni,_

_kde nenajdou ji ani mistři proutků,  
ti mistři, co je v metlu svazují  
a z křídel labutí zas šetří na peroutku,  
aby z nás saze vymetli — a ji,  
tu věčně začouzenou duši  
a slzu zkalili, tu jedinou, co musí  
do srdce skanout a v něm otřpytit  
zoufalou naději._
