---
title: Dávný obraz
contentType: prose
---

> _(Josefu Karlíkovi)_

_Býk s kroužkem v nozdrách,  
přední v řetězech,  
je těžký, pomalý a dostává to klackem,  
že zavzdechne i vzduch.  
Není mu dáno, aby pouze zdechl.  
Krev ssedá se mu v pravém boku prasklém  
a na ráně sta much._

_Pajdám sic dost, však chřípí chvěje se mi  
tak svobodně, že vdechnout mohl bych  
i z pampelišky nažku.  
Ten dávný obraz bere mi ale dech.  
Každého jednou vedou na porážku.  
Každý má občas pohled jaksi sklenný  
a duši těsnou beze zdí i v zdech._
