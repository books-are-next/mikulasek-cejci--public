---
title: Noční ptáci
contentType: prose
---

<section>

> _(Miroslavu Netíkovi)_

_Dlužím ti báseň  
o nočních ptácích:  
o sametové sově,  
o sterých barvách  
v jediném jenom slově,  
ve kterém černá  
se s bílou zapotácí  
a jmenuje se vášeň._

</section>

<section>

_Vášeň těch barev ostatních,  
a ty mají svá jména —  
krev jako vína krev,  
krev jako oběh krevní  
a barvu smutku,  
ve slunci slunce, v sněhu sníh,  
když oko otřpytněné sténá  
a v lůžku slastném stele na rakev,  
okřídlí peří a dřevo zdřevní,  
jak umějí to jenom malíři._

</section>

<section>

_Vezmou svůj štětec, svůj šíp —  
a luk.  
Luk — to je oblouk  
a struna žití našeho.  
Paleta — štít. A pak se namíří  
do srdce, do hlavy, do lásky, do všeho,  
co jednou umře, ale chce navždy žít  
jak zbylé stébélko z pokosených luk._

</section>
