---
title: ''
contentType: prose
---

Dopis Múze

> Tys mlčela  
> jak písek pouště Gobi  
> a ještě stínila to ticho  
> přivřenými víčky.  
> Ale za nimi jsi měla  
> otevřené oči.  
> A v nich ty všechny  
> pochované hroby.

> Možná, že každá láska  
> je vskutku jen zajíklá pomlka  
> mezi vdechem a výdechem  
> — jakýsi interval  
> rozkřídleného anděla  
> mezi pýchou  
> nad úchvatným citem  
> a pádem do hlubiny srdce  
> nebo do konopné smyčky.  
> Milostný bič  
> vždycky drží v ruce  
> opilý kočí.  
> A napřáhne se, než švihne.

> Jakýsi interval…

> A v něm se nenadále kácí  
> jeden vesmír do druhého  
> jak do naděje strach,  
> který se odjakživa bál,  
> že nestačí si prchnout.

> A my pak nazýváme  
> sněžení hvězd něhou,  
> i když jím nebe slepne…  
> A tmu sametem jen proto,  
> že můžem po sobě tápat…  
> A uhlový lesk zřítelnic  
> antracitem  
> pro jeho prudší hořlavost a pád  
> tím nejjemnějším roštem,  
> roštem řas do pekel —  
> a pro budoucí, nesmrtelný prach —  
> a ono navždy, navždy nic…

> Jakože pel  
> si vymyslil květinu,  
> aby mohl být setřen motýlem;  
> jakože vládci  
> spí mečem střeženi  
> a probouzejí se na dýkách;  
> a jakože snubný verš  
> myšlenkou tajnou  
> se vždycky zakrvácí.

> Jakýsi červánek —

> Ale kdo je ten třetí,  
> jenž překračuje práh  
> nočního bdění  
> i snění za bílého dne  
> a pohřížen v sebe se dívá,  
> jak něco těžkého za sebou táhnou  
> mizející ptáci?
