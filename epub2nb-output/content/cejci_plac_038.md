---
title: Čejčí pláč
contentType: poetry
---

<section>

Ten rybník, co vymřel  
a zanechal šílenství stříbra  
pozůstalých ryb,  
se naplní znova  
a bude, jak bylo —;  
plno slz z kvílení  
naříkající čejky.  
A bílo po běličkách, bílo…

</section>

<section>

Břeh, který po vydrách zvydřel  
průdušnicemi a dýchá  
z posledních sil —  
lemován bude topoly,  
a jejich listí, zvyklé na pohyb  
tenounkých, baletních stopek,  
zjistí,  
že vítr na síle přibral  
a tak se vysílil…

</section>

<section>

A nekonečně bude náhle ticha  
tady i v nejbližším okolí  
zúžených milenců,  
z nichž každý,  
a tedy žádný nedoslýchá  
a nedoslyší se nikdy,  
že zdvojeným dechem se dopouští  
na rákosí citů svých  
nevypátrané vraždy.

</section>

<section>

(Žije, kdo umřel?  
Umřel, kdo nežije?)

</section>

<section>

Čejka to neřekne.  
Nemluví. Nezpívá.  
Není jí do zpěvu.  
Jen bůhvíproč naříká  
do písku na poušti  
své ptačí melancholie.

</section>
