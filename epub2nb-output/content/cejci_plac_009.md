---
title: Naše Indie
contentType: prose
---

_Chtít, chtít, nenasytně chtít  
po rozpukané půdě Nevady,  
aby se spustily konečně deště  
na vyprahlou naši lásku._

_Chtít, chtít, aby monsuny  
naší indiskrétní Indie  
ustaly konečně a my ještě  
zprahli touhou  
svíjet se ve vlastním potu  
a vzpínat se k sobě ocúny  
a stírat si pel běláska na bělásku  
jak nikdy dříve, nikdy ne,  
a vyzpívat dosud neuslyšenou notu,  
chtít nikdy, nikdy neumřít,  
než spolu,  
dolů horem, horem dolů!_

_Opadly deště.  
Zůstal jen po nich  
prales vlasů tvých.  
Slunce se zatmělo,  
dělám, co vidím ti na očích,  
a mám tě za tělo  
těch paprsků, žhavěji jiskřících,  
ó naše Indie!_

_Na vše se umírá.  
Na čas i počasí,  
na lásku.  
Patříme na sebe zrakem mílovým.  
Uhasíná náš zrak.  
A nechtít, chce se nám nechtít,  
miláčku,  
vidět byť jen tvé nehty,  
zbarvené červcem košenilovým._
