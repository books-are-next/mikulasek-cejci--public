---
title: Pouta
contentType: poetry
---

<section>

Když si mě ukrýváš  
za mřížovím svých řas,  
tak křehkým —  
proč myslím na žalář?

</section>

<section>

Otevřeš oči  
a pod křídly, pod obočím  
oslepí mne zář —.  
Nikdy už neodletím.  
Jen lehnu popelem  
a ty budeš můj žhář.

</section>

<section>

Budeme náhle sami na světě  
a třeskutě skučet  
nalezenými těly.  
Dušemi zadušeni;  
pod pelem i pelem  
nevyslovených slov;  
samohlásky se souhláskami;  
slovíčky ve větě  
spiklí  
do strofy katastrof.

</section>

<section>

Jako bychom se nikdy neměli —  
i měli.  
Lístečky. A mezi nimi krůček

</section>

<section>

čehosi nechodícího  
a co ani nechce odletět,  
spoutáno vlastními křídly.

</section>
