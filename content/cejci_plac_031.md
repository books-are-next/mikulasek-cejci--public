---
title: Dopis druhé ženě
contentType: prose
---

<section>

_Najednou nadejde ten čas,  
kdy odložíme tělo — a v stínu  
samoty se ptáme,  
co vlastně zbylo z duše,  
co z duše naší zbylo,  
krom vyvanulé vůně naftalínu?_

</section>

<section>

_I smutek nějak chřadne  
v ústraní,  
bez pláče, bez slz — suše._

</section>

<section>

_Příliš černého je v černém  
a v bílém příliš bílo,  
jak by se peklo peklem  
a nebe nebem  
náhle unavilo  
a zbyly saze, a zbyl sníh.  
Už nejsme si ani tím stéblem  
zoufale tonoucích  
a říkáme si chladně:  
nechme těch marných slov,  
zanechme planých řečí,  
vzduch mezi námi  
je k nedýchání hustý  
a my se dusíme, udusit nemohouce  
to rozestouplé ticho  
kdysi tak po sobě prahnoucími ústy._

</section>

<section>

_Cosi v nás klečí  
a prosí o milost,  
ať už je konec,  
však aspoň žíně tři  
ať z planoucích zbudou hřiv:  
spatření, blesk a div  
sladce zaskočeného srdce._

</section>

<section>

_Svět zmizel — potkaly se světy._

</section>

<section>

_Ale to bylo…_

</section>

<section>

_Teď třpyť se a vzlétej, třepotej se,  
motýlku můj, můj ptáčku, rybičko,  
v tom smutném mumraji!_

</section>

<section>

_Já nemám už na konfety._

</section>

<section>

_Odejít dřív,  
než pozdě odejít  
o berlích veršů,  
které též kulhají —  
a vzdychnout maličko._

</section>
