---
title: Bílé neštovice
contentType: prose
---

_Už tep můj ztich  
i tvůj  
na hrdle, kde jsi nejvíc nahá._

_Můj pro tebe,  
tvůj pro mne._

_Už není nic, má drahá,  
to si pamatuj!  
I železo se ohne._

_Už není nic,  
jen horký sníh  
po všech tvých šlépějích  
a v nich  
má mizející dráha._

_Kam s listím odlétl sad,  
ve kterém tiskli jsme si ruce,  
chřadnoucí chladem?  
A kam náš hlad,  
když od úst brali jsme si slova  
a sytili se hladem?_

_Už není nic,  
bože můj,  
nic, co se něčím strašným stává  
v bolesti a muce._

_Sýkorka v sadě ozobává  
lůj,  
celý od bílých neštovic._
