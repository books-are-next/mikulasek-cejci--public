---
title: Gambie
contentType: prose
---

> _(Jiřímu Krškovi)_

_To bylo v Gambii.  
Podivné to zemi.  
Mluvili tam němí.  
Slepí ukazovali  
bílou holí do tmy  
vidoucím._

_A že bude zabit  
ten, kdo zabíjí.  
Bosí se zouvali —.  
Potopené lodi  
vyzdvíhaly kotvy.  
Rabovali rabi —  
do noci._

_Kdo se v krvi brodí,  
prý v ní utone.  
A že bude zabit  
ten, kdo zabíjí.  
To bylo v té zemi,  
zvané Gambie.  
A strom říkal listí,  
radši to už sbal!  
(Mluvili tam němí.)_

_Tenkrát byl jsem rostlin  
tichý úponek.  
Ale už i tenkrát  
chvěl jsem se a bál._
