---
title: Panu Gauguinovi
contentType: prose
---

_Kdo jsi?  
Odkud jdeš?  
A kam?_

_Ticho se slovem kosí.  
Nedoženeš ale, nikdy nedoženeš  
rejnoky oceán._

_Kdo jsi?  
Odkud jdeš?  
A kam?_

_Žebrák se nedoprosí.  
Tisíckrát na kost ohryzaná lež  
zbude jen mošničkám._

_Kdo jsi?  
Odkud jdeš?  
A kam?_

_Smrtelný pot ti čelo zrosí;  
jediné vláhy se naděješ —  
a s ní tak suše sám._

_Kdo jsi?  
Odkud jdeš?  
A kam?_

_Zrozený nah, pak bosý  
v písku svou stopu zavěješ,  
samumem zavíván._

_Kdo jsi?  
Odkud jdeš?  
A kam?_

_Bohy, ty pštrosí,  
neuzříš,  
neb poděli se bůhvíkam,  
jak i ty jednou se poděješ.  
A to je tvoje říš!_

_A marnost nádherná,  
na které hrobaříš._
