---
title: My sovy
contentType: prose
---

<section>

_Hojíme své bezprizorné ticho  
marnými jen slovy  
A jsou to za dne slepé,  
mžourající sovy,  
hovějící si na vejcích._

</section>

<section>

_V noci ale  
klubají se z nich  
sametově lítí  
vražedníci s potměchutí,  
a mají je, ach, za nekalé._

</section>

<section>

_Moje srdce pro ně tepe,  
že mřou se schoulenou pýchou  
býti bytím svého bytí —  
na hrom krutý,  
na nejtišší slovobití._

</section>
