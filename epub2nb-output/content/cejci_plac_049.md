---
title: Tam
contentType: prose
---

_Maminka dávno umřela,  
tak jsem se jí zeptal,  
maminky,  
jaké to tam vlastně je._

_Podívala se vyčítavě,  
ale ne zas moc  
a spíš na neschnoucí nádobí  
než na mne,  
ve vybledlých očích ty ptáčky,  
kterým se říká modřinky  
nebo kameje —  
a jaksi pomalinku,  
stírajíc si cosi pradávného s čela,  
a lžičku po lžičce  
ukládajíc do kredence,  
šeptla — a co já vím, synku._

_A nadlouho se potom odmlčela.  
Tak nějak bez řeči,  
jak bez dětí a tence  
s oním pokrčením ramen  
v souhvězdí Vah,  
jako když silou lví  
jsou unaveni lvi —  
a nic, nic nechtít  
se jim jenom chce  
v těch dlouhých mrákotách._

_Zatím jí oschla  
slza na tváři —  
i nádobí  
a prudce zavonělo ovoce._
