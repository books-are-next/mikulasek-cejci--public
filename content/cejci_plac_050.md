---
title: Mé dvanáctero
contentType: prose
---

_1) Dokud moje ústa  
     se rozvírat budou jako růže  
     a zplna srdce, ze sevřené hrudi  
     vdechnu do všech slov svých,  
     co mužem dělá muže —  
     budu!_

_2) Dokud, co lomcuje mnou  
     jak strašné dušetřesení,  
     rozechví ve mně  
     tu nejtajnější strunu,  
     a přece s listím neopadám  
     ani v jeseni —  
     budu!_

_3) Dokud jen padám,  
     (a padám neustále),  
     kolmým pádem telegrafní tyče,  
     jako bych popouzel Velkého Cenzora  
     svých příkrých výstupů,  
     že se to dostane až k sluchu  
     krále jediného, krále Nenatále,  
     nuž, padám, je to hra;  
     pohnul jsem stolem, židlí, ledvím, lahví,  
     podlahou vlastním potlučeným hlavím  
     a berle chapadlo si vrazil do žaludku.  
     Dokud jen padám  
     vinou divých skutků  
     a verš mne zvedne s hříšným proklínáním  
     jakéhos litkupu —  
     budu!_

_4) Dokud v tom světě bezpráví  
     práv sobě nepožádám  
     a lvem zůstanu jako lvi,  
     ti staří, ale nezprašivělí,  
     s řídkou sic, však hrdou hřívou  
     a budu děsit hyeny  
     i mroucím řevem —  
     budu!_

_5) Dokud vesmír bude  
     hvězdou jedinou  
     a světy, jeho plátky  
     po poupátku,  
     vraceti se budou k svému  
     znovuzrození —  
     a my začnem vzlétat od podpatků  
     k nebi, zemí neochozeni —  
     budu!_

_6) Dokud slzou zroním  
     umírající včelu,  
     plnou nedonošeného medu,  
     dokud břit světla  
     otupit nedovedu  
     na largo pomalé věty  
     a na okvětí  
     cizoložného lůžka,  
     aby i v stínu vrb smutečních  
     naděje vzkvetla  
     západu slunce v té marné slze si ustlat —  
     budu!_

_7) Dokud mne vzruší  
     zardoušený pláč  
     nevyslyšených žen  
     a sotva se pohybujících úst  
     starců nad pomíjivostí žití,  
     dokud zdeptají mou duši  
     svázané nohy popravovaného,  
     aby si nemohl kopnout aspoň do prázdna,  
     třebaže není už, proč a nač —  
     a slunko zrovna rozběsněně svítí  
     na poslední chudobku — a srázná  
     křeč strhává smyčku s hrdla jeho —  
     a já zavzlykám, bože, nedopusť —  
     budu!_

_8) Dokud prostírati budeš  
     svůj rozrůzněný vlas,  
     aby ti prchavé paprsky  
     spočinouti mohly  
     na ramenou a šíji —  
     jako by sluncem myslelas  
     a vanula po liliích —  
     budu!_

_9) Dokud při spatření  
     hrdla bělostného,  
     jež se cudně halí  
     do oslepujícího stínu  
     nahoty, na niž žárlí šat,  
     pocítím, že hořím nad šarlat  
     a žiju prudčeji, když hynu —  
     budu!_

_10) Dokud tvá chůze  
     nespočetného vojska  
     andělů, kteří připažili křídla,  
     aby je nesl můj, i zádušný můj dech,  
     mé srdce zastaví,  
     však zemřu na křídlech —  
     budu!_

_11) Dokud jak poháry  
     o sebe třesknem  
     a víno se rozhlaholí  
     nám v žilách na poplach,  
     že teprv to druhé nás utiší —  
     a my po čemsi dávném si stesknem,  
     že co bolelo, už nebolí,  
     a co nebolelo, bolí  
     a začíná se bát i strach  
     toho nejbližšího okolí  
     lásky — smrti její —  
     nevím, co Ty?  
     Já ale budu!  
     Budu tou beznadějí!_

_12) Dokud však vroucnět bude  
     vzduch kolem tvého těla  
     a chvít se žádostivostí  
     odnést tě někam,  
     kde budete sami —  
     se samumem písek a úžeh  
     pouštního boha,  
     bez mužských, obyčejných kleteb,  
     že jenom jejich jsi  
     jak zvíře na porážku —  
     budeš!_

     _Nejsoucí, navždycky tichá,  
     oněmělá  
     v mém neslyšitelném nářku._
