---
title: Osika
contentType: prose
---

<section>

_Moc toho tady není.  
S třesoucími se hvězdami  
i v nás se cosi rozechvívá  
a chvíli jsme tím,  
čím koni hříva,  
když pádí, neví kam — i šíj,  
ta jeho, napjatá — i jiná.  
A úprk, co nás plení._

</section>

<section>

_Prcháme. Všemu. Sobě nejvíce,  
se strašnou uzdou sezdaní  
jak s vytím vlk,  
jak kapky s deštěm,  
jak s hořem pláč,  
jak s rukou kyj,  
jak s vášní muže žena líná,  
s koleny neklekánice,  
nebesa s věčným ohvězděním,  
se smyčkou hrdlo nebo krk,  
s opilcem schody na pavlač  
a všechno už, s čím bude ještě._

</section>

<section>

_Moc toho tady není, není.  
V sinavé tváři uzardění  
dlouho tajených souchotin,  
a potom ještě delší stín  
velkosti naší v pozdním slunci,  
v hlubinném bahně těžcí sumci,  
nezvyklí viset na háku  
a dýchat svěží, ostrý vzduch._

</section>

<section>

_Jenom krvácející rány  
vědí, co na světě je much,  
tonoucí, co jsou pouhé trámy,  
stébélko, stéblo a v oblaku  
vděčného ňadra vesmír celý.  
A v Antarktidě osamělý,  
jak daleko je k člověku  
a v beznaději naděje._

</section>

<section>

_Moc toho tady není.  
Osiku v prsou mých snažně prosím,  
ať lístečkem aspoň se zachvěje!_

</section>
