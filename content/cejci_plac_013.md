---
title: Plavuně
contentType: prose
---

_Mám rád tvou kůži  
i tvou vůni.  
Je to tak dávno  
po plavuni,  
se kterou splývaly tvé vlasy._

_Tenkrát se ještě růže  
podobala růži.  
A měsíc měsíci  
jak nová luna novoluní,  
po čistém nebi  
třeštící._

_A verš, verš slova namlouval si._

_Teď nevím, ani nebe neví,  
noc se sebou je v bezvědomí  
a rozptýlí je teprv  
po staletích ráno  
zjitřeným vzduchem, jeho vůní,  
umdlelým zpěvem slavíci,  
křik bystřin, tiché trávy, stromy  
— a žena, jež začla být zas pannou._

_Je to tak dávno  
od plavuní,  
s kterými splývaly tvé vlasy,  
studené slunce tavící._

_A verš, verš znova  
slova namlouvá si._
