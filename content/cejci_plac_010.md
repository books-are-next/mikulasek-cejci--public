---
title: Ručičky
contentType: poetry
---

<section>

Je za pět pět —  
k ránu.  
Prstem posunul jsem  
tu větší ručičku,  
protože pátá  
z věže odzněla.

</section>

<section>

Není cesty zpět.  
Obraz neunikne z rámu,  
ani člověk stáří  
prudším srdce klusem.

</section>

<section>

Malou mám dušičku.  
Ptáčkové začali už pět.  
Hodiny tikají,  
jako když někdy chvátá  
za hlasem ozvěna.

</section>

<section>

Co je to včera? Co zítra?  
Co dnes? A nyní? Právě — teď?  
Za časného jitra,  
jež si jde na pohřeb?

</section>
