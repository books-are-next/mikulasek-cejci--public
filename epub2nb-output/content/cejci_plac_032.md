---
title: Dopis Múze
contentType: poetry
---

<section>

Tys mlčela  
jak písek pouště Gobi  
a ještě stínila to ticho  
přivřenými víčky.  
Ale za nimi jsi měla  
otevřené oči.  
A v nich ty všechny  
pochované hroby.

</section>

<section>

Možná, že každá láska  
je vskutku jen zajíklá pomlka  
mezi vdechem a výdechem  
— jakýsi interval  
rozkřídleného anděla  
mezi pýchou  
nad úchvatným citem  
a pádem do hlubiny srdce  
nebo do konopné smyčky.  
Milostný bič  
vždycky drží v ruce  
opilý kočí.  
A napřáhne se, než švihne.

</section>

<section>

Jakýsi interval…

</section>

<section>

A v něm se nenadále kácí  
jeden vesmír do druhého  
jak do naděje strach,  
který se odjakživa bál,  
že nestačí si prchnout.

</section>

<section>

A my pak nazýváme  
sněžení hvězd něhou,  
i když jím nebe slepne…  
A tmu sametem jen proto,  
že můžem po sobě tápat…  
A uhlový lesk zřítelnic  
antracitem  
pro jeho prudší hořlavost a pád  
tím nejjemnějším roštem,  
roštem řas do pekel —  
a pro budoucí, nesmrtelný prach —  
a ono navždy, navždy nic…

</section>

<section>

Jakože pel  
si vymyslil květinu,  
aby mohl být setřen motýlem;  
jakože vládci  
spí mečem střeženi  
a probouzejí se na dýkách;  
a jakože snubný verš  
myšlenkou tajnou  
se vždycky zakrvácí.

</section>

<section>

Jakýsi červánek —

</section>

<section>

Ale kdo je ten třetí,  
jenž překračuje práh  
nočního bdění  
i snění za bílého dne  
a pohřížen v sebe se dívá,  
jak něco těžkého za sebou táhnou  
mizející ptáci?

</section>
